---
layout: post
category: CLANKY
title: 'Piráti nadále ostře sledují vyšetřování otravy řeky Bečvy. Věc chtějí projednat ve Sněmovně, veřejnost informují i pomocí nového webu'
date: 2020-11-11
author: Jaromír Horký
authorId: jaromir.horky
image: posts/becvaweb.png
tags: 
- zlinsky-kraj
- frantisek-elfmark
- zivotni-prostredi
- snemovna
---
Viník ekologické katastrofy na řece Bečvě není ani po více jak měsíci stále znám. Vyšetřování probíhá a úřady mlčí. Piráti však nechtějí nechat kauzu sejít z očí veřejnosti, a proto podpořili zařazení projednávání bodu o této katastrofě na program aktuální schůze Sněmovny. Zároveň vytvořili informační webové stránky [https://zazivoubecvu.cz/](https://zazivoubecvu.cz/){:target="_blank"}. 

Na webu lze najít přehled mediálních výstupů v této věci, stejně jako časovou osu s nejdůležitějšími událostmi kauzy i další informace. Podpisem výzvy “Řeky bez jedů” také mohou lidé pomoci vyvinout tlak na Ministerstvo životního prostředí, aby podniklo kroky k tomu, aby se podobné katastrofy již neopakovaly.

> „Piráti kauzu sledují od samého začátku, řešíme ji na úrovni Sněmovny i v rámci našeho kraje a snažíme se vyvíjet tlak na ministerstvo, aby byla kauza prošetřena a především, aby bylo předejito tomu, že se podobná katastrofa bude ještě někdy opakovat. Web má sloužit veřejnosti k lepšímu zorientování se v průběhu havárie a v postupu úřadů. Kromě toho jsem vytvořil rámeček na Facebooku, který si kdokoli může přidat na své profilové foto a dát tak najevo, že celou kauzu sleduje, není mu lhostejná a čeká na vysvětlení, proč k ní došlo,” říká k webu pirátský poslanec František Elfmark.  

> „Kauzu jsme projednali také na poslaneckém Výboru pro životní prostředí. Mým cílem bylo rozmotat nepřehledné postupy uplatněné při vyšetřování havárie na řece Bečvě. Od jednání jsem si slibovala také získání informací o metodice vyšetřování ekologických havárií a diskusi o její případné revizi. Udělala jsem vše pro to, aby byl zajištěn přístup všem zájemcům o tuto kauzu, protože jednání výboru jsou ze své podstaty veřejná. I přestože kvůli pandemii koronaviru nyní jednáme v režimu bez návštěv, neznamená to, že se uzavřeme veřejné kontrole a participaci. Z toho důvodu jsme předem nahlášeným zájemcům nabídli přístup přes videokonferenční prostředí. Pro Piráty je transparentnost zásadní hodnotou, kterou budu hájit i jako předsedkyně výboru a vždy se budu snažit nalézt možnosti pro co největší otevřenost vůči veřejnosti,“ doplnila pirátská poslankyně Dana Balcarová.  
