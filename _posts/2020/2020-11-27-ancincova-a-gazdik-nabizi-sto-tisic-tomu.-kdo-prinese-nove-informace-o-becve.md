---
layout: post
category: CLANKY
title: 'Hana Ančincová a Petr Gazdík nabízí sto tisíc tomu, kdo přinese nové informace o katastrofě na Bečvě a povedou k dopadení viníka'
date: 2020-11-27
author: Jaromír Horký
authorId: jaromir.horky
image: posts/hankaodmena.jpg
tags: 
- zlinsky-kraj
- hana-ancincova
- zivotni-prostredi
---

Ani po třech měsících od ekologické katastrofy, která se stala na Bečvě, nebyl nalezen viník. Na to se rozhodla reagovat statutární náměstkyně hejtmana ve Zlínském kraji Hana Ančincová (Piráti) a poslanec Petr Gazdík (STAN) vypsáním peněžité odměny člověku (whistleblowerovi), jehož informace povedou k vyřešení případu.

100 tisíc korun, které se rozhodli politici ze svých odměn věnovat, mohou přispět k nalezení pachatele, neboť je velmi pravděpodobné, že možní whistlebloweři se bojí promluvit. Výše zmínění se tak rozhodli po opětovném úterním úniku chemikálií do Bečvy.

*„Chtěla bych vyzvat případného svědka (whistleblowera), který má informace o původci tohoto neštěstí, aby se nebál kontaktovat policejní orgán, případně nás kontaktoval osobně nebo na e-mail - becvuresimeted@gmail.com. Věřím, že by mu mohl být přidělen rovněž statut utajeného svědka, pokud by k tomu byly splněny podmínky. Cítím jako svoji občanskou povinnost učinit tento krok, který věřím povede k dopadení viníka. Bohužel možný trest pro pachatele považuji za výsměch vzhledem k tomu, jakou spoušť neznámá látka zanechala na několika desítkách kilometrů vodního toku. Apeluji na to, aby se v tomto případě důrazně uplatnila legislativa upravující nakládání s chemikáliemi,”* vysvětluje kroky Hana Ančincová.

*„Vyšetřování jedné z největších ekologických katastrof už trvá nesmírně dlouho. Zároveň je kolem kauzy celá řada pochybností a nejasných otázek, na které ministr životního prostředí odmítá dát veřejnosti odpovědi. Pak to vzbuzuje oprávněné pocity, že se vše snaží ututlat. Nelíbí se mi, že problémy lidí i krajiny na Zlínsku jsou úředníkům v Praze pořád lhostejné, proto musíme my politici z regionu začít konat a pomoci najít Policii ČR viníka, který je za katastrofu na Bečvě zodpovědný. Kdybychom od toho dali ruce pryč, bude se to opakovat i v budoucnu a my si naši krajinu likvidovat nenecháme,“* doplnil Petr Gazdík.

Hana Ančincová činí kroky v této kauze prakticky od prvního dne, stejně tak i Petr Gazdík se svým expertním týmem celou tuto kauzu studuje. Společně učiněné kroky tak logicky vyplynuly po společné debatě. Ančincová a Gazdík proto spojili své týmy a věří, že se o Bečvě již všichni brzy dozví pravdu a viník bude potrestán.
