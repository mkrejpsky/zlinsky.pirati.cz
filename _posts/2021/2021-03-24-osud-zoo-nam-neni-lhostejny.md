---
layout: post
category: CLANKY
title: 'Osud zlínské ZOO Pirátům není lhostejný'
date: 2021-03-24
author: Lucie Švehlíková
authorId: lucie.svehlikova
image: posts/zirafa-zoo.jpg
tags: 
- zlinsky-kraj
- zuzana-fiserova
- jiri-jaros
- zlin
---

Osud zlínské ZOO Pirátům není lhostejný, její vážnou situaci sledujeme už od vyhlášení prvního nouzového stavu.

Již na jaře jsme v tomto [článku](https://zlinsky.pirati.cz/tiskove-zpravy/nouzovy-stav-zlin-zoo-zuzana-fiserova/) upozorňovali na to, že výpadek příjmů kvůli nouzovému stavu je pro naši zlínskou ZOO velmi ohrožující.

Aktuálně si uvědomujeme, že situace v ZOO je kritická, peníze jí vystačí doslova na pár měsíců. Proto náš radní [Jiří Jaroš](https://zlinsky.pirati.cz/lide/jiri-jaros/) navrhl za Piráty na Radě Zlínského kraje, aby **Zlínský kraj ZOO finančně pomohl**. Náš návrh byl kolegy z Rady akceptován. O výši finanční pomoci budeme rozhodovat příští týden.

Situaci zlínské ZOO **řešíme také v rámci města Zlína**. Na schůzce koaličních zastupitelů jsme probírali jednotlivé kroky, které město vůči ZOO aktuálně dělá. V současné době město Zlín činí maximum v rámci svých finančních možností.

Ukazuje se, že **myšlenka naší zastupitelky a radní pro školství a kulturu [Zuzany Fišerové](https://zlinsky.pirati.cz/lide/zuzana-fiserova/) na majetkový vstup Zlínského kraje do ZOO**, kterou se před krajskými volbami snažila a i nyní snaží prosadit, **má své opodstatnění**. Zlínská zoologická zahrada je největším turistickým lákadlem Zlínského kraje a kraj jí dosud přispíval nárazově pouze na investiční akce. Nyní stojíme před skutečností, že ZOO dochází peníze na provoz, na krmení zvířat a město není schopno milionové výpadky sanovat. Spoluvlastnictví zoologické zahrady krajem by přineslo větší stabilitu a umožnilo hradit její provoz i z krajské pokladny.

Stále zde ale **postrádáme větší péči od státu**, který až nyní po urgencích zareagoval a zvýšil zoologickým zahradám příspěvek „na krmení“, díky kterému do zlínské ZOO přiteče několik milionů navíc. I přesto zlínská ZOO nedosáhne na kompenzační programy pro zaměstnance kvůli nastaveným podmínkám. Bohužel její zaměstnanci nesedí doma, musí se  starat o zvířata a navíc jsou programy koncipovány pro soukromé společnosti, proto na kompenzační bonus ZOO dosud nedosáhla. Ani otevření venkovních prostor zatím vláda neumožnila. 

**Náš poslanec [František Elfmark](https://zlinsky.pirati.cz/lide/frantisek-elfmark/) dnes ve věci kompenzací zoologickým zahradám interpeloval ministra Brabce.**

> *“Vzhledem k uzavření zoologických zahrad pro veřejnost, trvající s přestávkami již rok, přišly zoologické zahrady o značnou část svých příjmů. Nyní se situace stává kritickou. Zahradám, zejména těm nejúspěšnějším, které nepobírají velké příspěvky od zřizovatelů, docházejí prostředky a hrozí nutnost převozu zvířat do jiných zoo nebo v krajním případě dokonce utrácení zvířat. To je nepřípustné a stát by se měl zasadit o to, aby k tak radikálním krokům nemuselo dojít a zoologické zahrady mohly pokračovat ve své činnosti,”* řekl [František Elfmark](https://zlinsky.pirati.cz/lide/frantisek-elfmark/).
> 

> *“Chtěl bych proto požádat pana ministra Brabce, aby zodpověděl následující otázky: Plánujete řešit tento problém, abychom nepřišli o zvířata v zahradách jejich přesunem nebo dokonce jejich utrácením? Mohou zoologické zahrady počítat s pomocí od státu? Pokud ano, v jaké výši a za jakých podmínek? Pokud ne, jak mají podle Vás situaci řešit,"* tázal se dále ministra Brabce [Elfmark](https://zlinsky.pirati.cz/lide/frantisek-elfmark/).
> 

Z obrovské vlny pomoci lidí, kteří ZOO posílají dary nebo se zapojují do akce *["Mám zvíře na víkend"](https://www.zoozlin.eu/mam-zvire-na-vikend/)* je patrné, že na ZOO lidem jak našeho kraje, tak i mimokrajským, záleží. Zlínští Piráti ZOO přispěli také a těšíme se, až do našich obýváků dorazí na víkend lenochod, panda nebo (pro ty s větším domem) slon. 

A co vy – také už jste ve svých domovech pohostili nějaké zvířátko ze zlínské ZOO?

**Děkujeme všem, kteří naší ZOO pomáháte.** 

 
