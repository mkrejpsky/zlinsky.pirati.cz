---
layout: post
category: CLANKY
title: 'Poslanecké okénko: Květnová Sněmovna očima Františka Elfmarka'
date: 2021-05-31
author: František Elfmark
authorId: frantisek.elfmark
image: posts/Frantisek-okenko.jpg
tags: 
- frantisek-elfmark
- snemovna
- zlinsky-kraj
- poslanecke okenko
important: true
---

Přečtěte si, co nového se událo za poslední měsíc v Poslanecké sněmovně očima našeho poslance a lídra pro sněmovní volby 2021 Františka Elfmarka.

# Ohlédnutí za květnem
Tento měsíc se Poslanecká sněmovna zabývala opět tématy souvisejícími s covidem a zdravotnictvím. Například **vládní návrh covid pasu jsme jako Piráti nepodpořili** - v současné podobě totiž zasahuje příliš do práv občanů a má řadu nedostatků. Vyzvali jsme rovněž vládu ke stabilizaci situace na Ministerstvu zdravotnictví, kde dochází již popáté během pandemie k výměně ministra.

Kromě toho se však projednávala řada dalších témat, třeba **zahrádkářský zákon** v původní podobě, nebo to, že **Uhelná komise musí připravit scénář rychlejšího konce uhlí než v roce 2038**.

A také **máme odstartováno!** V úterý 18. května jsem se zúčastnil **[zahájení kampaně koalice Pirátů a Starostů](https://www.frantisekelfmark.cz/dnes-byla-v-praze-oficialne-zahajena-spolecna-kampan-piratu-a-stan-do-snemovnich-voleb-2021/)** před říjnovými volbami do Poslanecké sněmovny. Do těch jdeme s heslem **„Vraťme zemi budoucnost“**. **Jako lídr Zlínského kraje jsem vystoupil se svým hlavním tématem, životním prostředím a modernizací ekonomiky včetně oběhového hospodářství a recyklace**.

## Volby do poslanecké sněmovny 2021
Vážené Pirátky a Piráti,

jak jsem psal výše, v polovině května nám začala startovací fáze kampaně a já vám všem chci poděkovat, že jste se buď jako členové, příznivci nebo dobrovolníci akce v našem regionu zúčastnili. Pokud pomůžete po celou dobu kampaně, budu velmi rád a vděčný. Kvůli kampani vnikl i speciální web **www.piratiastarostove.cz**. Zde najdete nejen **kandidáty našeho kraje**, ale také **komplexní program**. 

Zkuste nám pomoci a dát šanci - **Změnit budoucnost!** Já jako lídr naší kandidátky k tomu vynaložím patřičné množství energie, abychom toto heslo naplnili. Spolupráce se STAN funguje profesionálně a efektivně. 


## Životní prostředí
Na začátku měsíce soudní znalec Jiří Klicpera konečně dokončil a předal Policii **znalecký posudek k otravě řeky Bečvy**. Ten měl být původně vyhotoven již v prosinci, avšak znalec si lhůtu několikrát protáhl. Policie se posudkem od té doby zabývá a veřejně neposkytla zatím žádné informace. Médii proběhlo, že z posudku vyplývá vina společnosti Energoaqua, avšak tyto informace zatím nebyly potvrzeny. Podívat se kauze na zoubek má za úkol sněmovní **[vyšetřovací komise](https://www.frantisekelfmark.cz/stal-jsem-se-jednim-ze-clenu-vysetrovaci-komise-k-havarii-na-rece-becve/), jejímž členem za Piráty jsem byl na konci května oficiálně zvolen**. Nyní netrpělivě čekám na první schůzku komise a věřím, že se nám podaří zjistit fakta, která do celé věci vnesou více světla. Velmi mne zajímá i zmiňovaný znalecký posudek, ačkoli o důvěryhodnosti pana Klicpery jakožto znalce mám na základě jeho vyjádření v médiích určité pochybnosti. Budu se samozřejmě snažit v Komisi postupovat svědomitě a tak, abych nezkomplikoval práci Policie. 

S otravou Bečvy souvisel také **[kulatý stůl k novele vodního zákona](https://www.frantisekelfmark.cz/kulaty-stul-k-novele-vodniho-zakona-prinesl-vice-otazek-nez-odpovedi/)**, který jsem spolupořádal pod Výborem pro životní prostředí. Ukázalo se, že ministerská novela situaci v několika aspektech neřeší ideálním způsobem. 

Událo se také několik věcí souvisejících s odpadovým hospodářstvím. Transpoziční zákony ke směrnici SUP (na omezení některých jednorázových plastových výrobků) dosud nebyly zařazeny na pořad prvních čtení.

Zúčastnil jsem se [kulatého stolu, pořádaného Českým statistickým úřadem](https://www.frantisekelfmark.cz/dnes-jsem-se-zucastnil-kulateho-stolu-poradaneho-ceskym-statistickym-uradem-k-problematice-dvojich-dat-odpadu-v-cr/), který vysvětloval **postup srovnávání dvojích dat o odpadech v ČR**. Vysvětlení byla srozumitelná a konečně je celé řešení i vůbec vznik zdvojení dat jasnější. Na akci se diskutovalo i o možnosti zveřejňování statistických dat a indikátorů o produkci a nakládání s odpadem za jednotlivé obce nebo alespoň ORP. Já bych to uvítal a věřím, že by obcím pomohlo vidět “jak na tom jsou” v porovnání s ostatními. 

Také jsem **[interpeloval ministra Brabce](https://www.frantisekelfmark.cz/dalsi-interpelace-miri-na-stul-ministru-brabcovi-tentokrat-ve-veci-vyhlasky-o-podrobnostech-nakladani-s-odpady/) ve věci vydání Vyhlášky o podrobnostech nakládání s odpady**. Tato důležitá vyhláška totiž dosud nebyla vydána, přestože nový odpadový zákon je v platnosti již téměř půl roku. 

Více jsem se také věnoval **[problematice bioodpadu](https://www.frantisekelfmark.cz/bioodpad-tvori-velkou-cast-smesneho-odpadu-pojdme-s-tim-neco-udelat/)**, kterou řešíme i v našem programu pro sněmovní volby, a to i například ve vztahu k tzv. třídící slevě. Seznamoval jsem se také s přístupy dalších evropských zemí.

## Petiční výbor
Tento měsíc jsme se opět posunuli ve snaze pomoci lidem, kterým byla provedena, pod záminkou bezprostředního ohrožení zdraví či života, sterilizace. Ta ovšem zdravotní stav neřeší. Sterilizace je z povahy věci zákrok zabraňující pouze oplodnění. Ano, jedná se o návrh zákona o poskytnutí jednorázové peněžní částky sterilizovaným osobám v rozporu se zákonem, který se nachází před posledním hlasování v Poslanecké sněmovně a jeho projednání je pevně zařazeno na pátek 4. 6. 2021.

Z tohoto důvodu jsem musel z pozice [zpravodaje tohoto sněmovního tisku](https://www.frantisekelfmark.cz/navrh-zakona-o-odskodneni-protipravne-sterilizovanych-osob-jde-do-tretiho-cteni/) znovu předstoupit před Garanční (Petiční) výbor, kterému jsem předložil návrh hlasovací procedury do 3. čtení. **Díky mému apelu petiční výbor schválil usnesení, kterým můj návrh odhlasoval** a návrh zákona doporučil, aby PS Parlamentu ČR schválila návrh tohoto zákona ve 3. čtení. Poté bude návrh zákona postoupen do Senátu.

Doufám, že Senát návrh zákon rychle schválí, aby mohl vstoupit v účinnost dne 1. července 2021. **Na odškodnění ve výši 300 000 Kč čeká bezmála 400 obětí**.

## Co se událo
* V měsíci květnu jsem se aktivně zapojil do výzvy **[Deset tisíc kroků](https://www.frantisekelfmark.cz/v-mesici-dubnu-jsem-se-aktivne-zapojil-do-vyzvy-deset-tisic-kroku/)** a i nadále se snažím chodit co nejvíce. Zjistil jsem, že důležitější než objem je spíše pravidelnost, svižné tempo a příjemné prostředí.
* 2. - 8. května proběhl **[mezinárodní týden kompostování](https://www.frantisekelfmark.cz/tento-tyden-oslavujeme-kompostovani/)**. 
* Zamyslel jsem se nad **[inovacemi v obalech](https://www.frantisekelfmark.cz/existuje-idealni-obal/)** a studiemi o jejich zdravotní (ne)závadnosti.
* V květnu vyšel i nový **[akční plán na snižování znečištění](https://www.frantisekelfmark.cz/znecisteni-zivotniho-prostredi-ohrozuje-nase-zdravi-i-ekosystemy-novy-akcni-plan-nas-pobizi-ke-zmene/)**. 
* Dalším tématem, které pomalu rozvíjím, je **[problematika světelného znečištění](https://www.frantisekelfmark.cz/kolik-hvezd-na-obloze-vidite-ze-sveho-domova/)**. 


## Inspirační a komunikační zdroje
Chcete vědět, co se ve vašem okolí děje? Co nového nám přinesl měsíc květen? Chcete se inspirovat? Sérii zajímavých článků, například v týdnu od **[17. 5. - 23. 5. 2021](https://www.frantisekelfmark.cz/tydenni-inspirace-clanku-17-5-23-5-2021/)**, které mne zaujaly, a to nejen z oblasti životního prostředí, ale také z oběhového hospodářství, týden co týden vkládám na svůj blog. Jsou přehledně rozdělené do jednotlivých bloků.

Každé pondělí od 9:30 do 10:00 hodin mám vyhrazenou **on-line půl hodinku** na komunikační platformě [Jitsi](https://meet.jit.si/kancelarelfmark), kde vítám dotazy či podněty Pirátů z celého Zlínského kraje. 

Můžete mě sledovat na mé politické **[Facebookové stránce](https://www.facebook.com/FrantisekElfmark.DiS/)**, a rovněž na **[mém blogu](https://www.frantisekelfmark.cz/)**. Pokud se přihlásíte k odběru mého newsletteru, nic Vám již neuteče a všechny aktuální zprávy k Vám přiletí na e-mail. Pirátské novinky můžete sledovat také na webových stránkách **[www.pirati.cz](https://www.pirati.cz/)** a **[www.piratskelisty.cz](https://www.piratskelisty.cz/)**.

S květnem, měsícem lásky, k nám zavítala i dlouho očekávaná možnost osobních setkání pod širým nebem. Na setkání s Vámi se už moc těším. 

Hezké dny  a držte nám palce!

**František Elfmark**






