---
layout: post
category: CLANKY
title: 'Poslanecké okénko: Březnová sněmovna očima Františka Elfmarka'
date: 2021-03-31
author: František Elfmark
authorId: frantisek.elfmark
image: posts/elfmarkvolby.jpg
tags: 
- frantisek-elfmark
- zlinsky-kraj
- snemovna
important: true
---

Přečtěte si, co nového se událo za poslední měsíc v Poslanecké sněmovně očima našeho poslance a lídra pro sněmovní volby Františka Elfmarka.

# Ohlédnutí za březnem


Tento měsíc se Poslanecká sněmovna zabývala opět zejména otázkami spojenými s **[epidemií koronaviru](https://www.frantisekelfmark.cz/prosadili-jsme-usneseni-aby-zakaz-prejezdu-mezi-okresy-skoncil-nejpozdeji-po-velikonocich-vlada-ma-take-pripravit-plan-navratu-zaku-do-skol-a-vysvetlit-nedostatek-vakcin/)**. V souvislosti s prodlužováním nouzového stavu jsem poslal dopis panu ministru zdravotnictví, v němž jsem žádal o **[výjimku z omezení pohybu pro zahrádkáře a chalupáře](https://www.frantisekelfmark.cz/dnes-jsem-pozadal-pana-ministra-blatneho-o-rozsireni-vyjimky-k-duvodu-opusteni-mista-trvaleho-pobytu-nebo-bydliste-pro-zahradkare-a-chalupare/)**. Interpeloval jsem také pana premiéra a pana ministra životního prostředí ohledně **[řešení kritické finanční situace některých českých zoologických zahrad](https://www.frantisekelfmark.cz/dnes-jsem-interpelovat-predsedu-vlady-babise-a-ministra-zp-brabce-kvuli-kompenzaci-zoologickym-zahradam/)**.


## Petiční výbor 

**[Piráti pomohli neoprávněně sterilizovaným obětem k finančnímu zadostiučinění.](https://www.frantisekelfmark.cz/pirati-pomohli-neopravnene-sterilizovanym-obetem-k-financnimu-zadostiucineni/)** Jsem velice rád, že díky naší snaze byl projednán v prvním čtení sněmovní tisk 603, tedy poslanecký návrh zákona o poskytnutí jednorázové peněžní částky sterilizovaným osobám, kterého jsem poslaneckým zpravodajem. Doufám, že opozice bude spolupracovat i v dalším průběhu legislativního procesu, aby mohl stát tímto zákonem jednorázově odškodnit oběti sterilizace, kterých je bezmála 400. Jednalo by se o příspěvek ve výši 300 000 Kč. 

Dále díky mému apelu petiční výbor na své schůzi dne 30. 3. 2021 schválil usnesení, kterým vyslovil souhlas s tímto poslaneckým návrhem zákona ve znění pozměňovacího návrhu č. 4217 poslankyně Heleny Válkové, který zejména upřesnil odpovědný správní orgán k výplatě této jednorázové peněžní částky, kterým je Ministerstvo zdravotnictví. Také napomáhá obětem při obraně proti zamítnuté žádosti o tuto finanční podporu ve správním soudnictví. Jako velice kladný důsledek hodnotím i skutečnost, že oběti budou osvobozeni od placení daně z tohoto příjmu. Navrh zákon byl postoupen do druhého čtení.


## Životní prostředí

V popředí našeho zájmu zůstává stále nedořešená **kauza otravy řeky Bečvy**. Na začátku měsíce jsme ve Sněmovně jednali o **[zřízení vyšetřovací komise, která by se případem zabývala](https://www.frantisekelfmark.cz/o-vysetrovaci-komisi-k-havarii-na-becve-se-vubec-nehlasovalo-poslanci-ano-ucelove-pozadali-o-prestavku/)**. K samotnému hlasování však vůbec nedošlo, protože poslanci hnutí ANO účelově požádali o přestávku a bod se kvůli tomu nestihl doprojednat. Komise tak bohužel zatím zřízena nebyla. Bečvě jsme se věnovali i na **[jednání Výboru pro životní prostředí](https://www.frantisekelfmark.cz/otrava-reky-becvy-se-nesmi-opakovat-chceme-lepsi-setreni-ekologickych-havarii-a-zapojime-se-do-priprav-potrebne-legislativy/)**, kam nás přišel informovat ministr životního prostředí Richard Brabec o chystaných úpravách legislativy, které by měly v budoucnu zajistit, že podobné havárie na vodách budou řešeny koordinovaně a budou jasné kompetence jednotlivých orgánů. V sobotu 20.3. potom uplynulo přesně půl roku od havárie. 

V oblasti odpadů, které se dlouhodobě věnuji, se chystáme na první čtení implementačních zákonů k tzv. SUP směrnici, tedy legislativě, která má **omezit dopad vybraných jednorázových plastů na životní prostředí**. Pevně doufám, že první čtení proběhne co nejdříve, implementaci stihneme a omezovat jednorázové plasty budeme již od poloviny letošního roku. Vždyť jen v Atlantském oceánu vědci odhadli množství plastového odpadu na 12-21 milionů tun! Z toho zhruba polovinu tvoří právě jednorázové výrobky, kterých se bude týkat nová legislativa. 

**Na téma jednorázových plastů také spolupořádám 29.4. kulatý stůl.**
Dále jsem se rozhodl podívat blíže na metody tzv. chemické recyklace a zjistit, zda tyto metody mohou být jednou z významných cest k navýšení recyklace, jaké jsou jejich hlavní výhody a úskalí. Proto také na toto téma chystám kulatý stůl. 

Na konci března jsme se s kolegy zúčastnili **[úklidové štafety](https://www.frantisekelfmark.cz/na-tradicni-zapojeni-do-celostatni-akce-uklidme-cesko-navazuji-pirati-ve-zlinskem-kraji-vlastni-kampani/)** - jarní období je totiž tradičním časem akce *“Ukliďme Česko”.* Kvůli epidemické situaci a omezení shromažďování jsme místo skupinového úklidu zvolili právě formu štafety, kterou si předáváme virtuálně. Vzhledem k množství a druhu odpadu, který jsem sesbíral, doufám, že chystaný **zákon o omezení dopadu jednorázových plastů na životní prostředí** pomůže ke zlepšení situace a v přírodě nebudeme na každém kroku potkávat drobný plastový odpad. Čím dál tím více se bohužel také setkáváme v přírodě s **odhozenými rouškami a respirátory**. To je problém, který musíme řešit, a který jsem [připomněl i na svém blogu](https://www.frantisekelfmark.cz/rousky-nosi-cely-svet-potkavame-je-na-kazdem-kroku-bohuzel-i-v-prirode-da-se-s-tim-neco-delat/). 


## Co se událo?

**Jak můžeme zabránit [probíhajícím klimatickým změnám?](https://www.frantisekelfmark.cz/hrozi-nam-vecne-leto/)** Důležité je zaměřit se na mitigační opatření a samozřejmě také na adaptaci na změny, kterým už při nejlepší vůli nezabráníme. Proto podporuji snahy o co nejdřívější přechod na bezuhlíkovou ekonomiku. S tím je spojen nejen konec spalování uhlí, ale i oběhový způsob hospodářství nebo změny v zemědělském hospodaření a výrobě.

**[Evropská komise navrhla vznik nových partnerství](https://www.frantisekelfmark.cz/nova-partnerstvi-maji-za-cil-pokrok-v-prechodu-na-nizkouhlikovou-evropu-i-digitalizaci/)** mezi EU, členskými státy, výzkumnými organizacemi, průmyslem a dalšími organizacemi. Ty mají za cíl rozvíjet řešení v 10 oblastech, mezi nimiž jsou mimo jiné i udržitelnost a cirkularita, nízkoemisní letecká doprava, rozvoj a zefektivnění železnic nebo chytrá řešení a digitalizace, tedy témata, které jsou prioritou i pro mne a která považuji za důležité pro budoucnost.

**[Od 1. března začaly platit nové požadavky na ekodesign spotřebičů](https://www.frantisekelfmark.cz/zacala-platit-nova-pravidla-na-opravitelnost-vyrobku-meni-se-i-energeticke-stitky/)**. Výrobci bílého zboží (jako jsou pračky, ledničky, myčky apod.) a displejů nyní musí své výrobky vyrábět opravitelné. Měl by tak být konec nerozmontovatelným spotřebičům, kde díly jsou spojeny nýty nebo se do nich nedají dokoupit náhradní díly. Spolu s tímto nařízením a začaly používat také nové energetické štítky pro chladničky a mrazničky, myčky nádobí, pračky a obrazovky. 


## Inspirační a komunikační zdroje

Chcete vědět, co se ve vašem okolí děje? Co nového nám přinesl měsíc březen? Chcete se inspirovat? Sérii zajímavých článků (například v týdnu [od 15. 3. - 21. 3. 2021](https://www.frantisekelfmark.cz/tydenni-inspirace-clanku-15-3-21-3-2021/), které mne zaujaly, a to nejen z oblasti životního prostředí, ale také z oběhového hospodářství, týden co týden vkládám na svůj blog. Jsou přehledně rozdělené do jednotlivých bloků.

Zvláštní název **[“Ticho ve studiu”](https://www.frantisekelfmark.cz/ticho-ve-studiu-rozhovor-pro-tvs/)** skrývá diskuzní pořad televize Slovácko, kterého jsem byl hostem. S moderátorem Janem Dudkem jsme tichu nedali prostor a docela pěkně jsme si popovídali. Hostem ve studiu jsem byl rád, protože v době koronavirové se většina věcí děje on-line. Oživit si stání před kamerou a ještě k tomu v respirátoru byla určitě výzva. Věřím, že i přes tuto kosmetickou nedokonalost nebudete váhat a rozhovor se mnou si pustíte. Najdete ho pod [tímto odkazem](https://itvs24.cz/ticho-ve-studiu/ticho-ve-studiu-s-frantiskem-elfmarkem).

Každé pondělí od 9:30 do 10:00 hodin mám vyhrazenou **on-line půl hodinku** na komunikační platformě [Jitsi](https://meet.jit.si/kancelarelfmark), kde vítám dotazy či podněty Pirátů z celého Zlínského kraje. 

Můžete mě sledovat na mé politické [Facebookové stránce](https://www.facebook.com/FrantisekElfmark.DiS/) a rovněž na [mém blogu](https://www.frantisekelfmark.cz/). Pokud se přihlásíte k odběru mého newsletteru, nic Vám již neuteče a všechny aktuální zprávy k Vám přiletí na e-mail. Pirátské novinky můžete sledovat také na webových stránkách [www.pirati.cz](https://www.pirati.cz/) a [www.piratskelisty.cz](https://www.piratskelisty.cz/).


Závěrem mi dovolte popřát všem krásně prožité Velikonoce a hlavně pevné nervy!

František Elfmark


