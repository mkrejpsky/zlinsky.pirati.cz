---
layout: post
category: CLANKY
title: 'Sport musí být dětem umožněn co nejdříve'
date: 2021-03-21
author: Zuzana Fišerová
authorId: zuzana.fiserova
image: posts/zuzka-web.jpg
tags: 
- zuzana-fiserova
- zlinsky-kraj
- skolstvi
- sport
---

Problematiku omezování sportování dětí se snažím dlouhodobě řešit. Otevřeným dopisem ministru školství Robertu Plagovi žádám o zmírnění všech restriktivních opatření ve prospěch dětí a jejich vzdělávacích i sociálních potřeb.  


Považuji za naprosto nutné, aby se děti vrátili co nejdříve jak do školních lavic, tak na amatérská sportoviště. Za to, že je tu koronavirus nikdo nemůže a zavedení některých opatření je pochopitelné. Nelíbí se mi však opomíjení a neřešení dopadu absence pohybu a výpadu tělovýchovy. Sport a tělovýchova mládeže jsou vždy mezi prvními omezenými aktivitami. Mám obavy z dalekosáhlých důsledků na celou společnost. **Pravidelný pohyb přispívá nejen k tělesné zdatnosti, ale i odolnosti a imunitě. A to, že ho dětem opakovaně odpíráme, jim určitě neprospívá. Vede to k frustraci a sociální izolaci dětí.**

Stejně tak usiluji i o to, aby **pozornost byla věnována i pracovníkům, kteří se dětem věnují**. Například při sestavování očkovací strategie jsem navrhla přeřazení pracovníků dětských domovů do skupiny A1, který bohužel nebyl akceptován a pracovníci dětských domovů zůstali stejně jako učitelé, ve skupině B1.


### Nabízím veškerou pomoc při prosazení umožnění návratu dětí ke sportu
Na jednání Komise pro školství a sport Asociace krajů ČR s ministrem Robertem Plagou jsem již 19. 1. jako jediný zástupce apelovala **na povolení sportování dětí**, alespoň u bezkontaktních forem tréninků. Rovněž jsem žádala pana ministra o **povolení prezenční individuální výuky hudebního nástroje** v Základních uměleckých školách ve formě výuky „jeden žák – jeden učitel“ při zachování hygienických nařízení (rouška, odstup, dezinfekce). Všechny tyto apely bohužel ze strany ministra nebyly v dané době vyslyšeny, neboť prioritou bylo řešení návratu žáků do škol.

Problematiku absence sportování dětí a s tím související absence návyků, sociálních kontaktů řeším také s odborníky. Bohužel v aktuálním usnesení o  přijetí krizového opatření (prodloužení nouzového stavu do 28.2.2021) nenacházím pro sportování dětí žádné uvolnění, proto budu prostřednictvím hejtmana, Asociace krajů ČR a poslanců apelovat na vládu, aby urychleně změnila svůj přístup ke sportování dětí i k výuce za ZUŠkách. **Nejsou to „koníčky“ nebo „rekreační aktivita“, ale jeden z klíčových nástrojů pro rozvoj duševního i tělesného zdraví našich dětí.** 

V únoru jsem se připojila také k výzvě Josefa Hamšíka, šéfa třetiligového fotbalového klubu ČSK Uherský Brod. Pro opětovné povolení sportování dětí a amatérů se musíme spojit. Věřím, že společným tlakem, jak politickým, tak ze strany trenérů, rodičů i všech dalších, dosáhneme zrušení zákazu sportování dětí. 


### Bez dodržování opatření není návrat k běžným aktivitám možný
Přiznám se, že nejsem příznivec všech restrikcí, které jsou aktuálně zavedeny. Nicméně návrat dětí do škol si nedovedu představit bez dodržení protiepidemiologických opatření, což zahrnuje nošení roušek i pravidelné testování dětí a učitelů. Je ale potřeba, aby vláda při zlepšení situace v zemi prioritně zmírňovala restrikce v oblasti škol a mládeže.

Přeji všem v této nelehké době pevné zdraví!

![zuzana fiserova dopis](https://zlinsky.pirati.cz/assets/img/posts/zuzka-dopis-plagovi.jpg)

Celý dopis ministru Plagovi si můžete přečíst [zde](https://zlinsky.pirati.cz/assets/img/posts/dopis-plaga.pdf).

Zuzana Fišerová, radní pro školství Zlínského kraje
![zuzana fiserova](https://zlinsky.pirati.cz/assets/img/posts/zuzka-portrét.jpg)
