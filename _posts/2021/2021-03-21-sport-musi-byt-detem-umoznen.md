---
layout: post
category: CLANKY
title: 'Sport musí být dětem umožněn co nejdříve'
date: 2021-03-19
author: Zuzana Fišerová
authorId: zuzana.fiserova
image: posts/zuzka-web.jpg
tags: 
- zuzana-fiserova
- zlinsky-kraj
- skolstvi
- sport
---

Dovoluji si reagovat na článek v pondělním Deníku, ve kterém informujete o iniciativách ve prospěch sportování dětí. Jako radní Zlínského kraje pro školství se již delší dobu snažím řešit problematiku omezování sportování dětí, stejně tak apeluji v rámci mých kompetencí na zmírnění všech restriktivních opatření ve prospěch dětí a jejich vzdělávacích i sociálních potřeb. 

Stejně tak usiluji i o to, aby **pozornost byla věnována i pracovníkům, kteří se dětem věnují** (například při sestavování očkovací strategie jsem navrhla přeřazení pracovníků dětských domovů do skupiny A1, který bohužel nebyl akceptován a pracovníci dětských domovů zůstali stejně jako učitelé, ve skupině B1).

## Nabízím veškerou pomoc při prosazení umožnění návratu dětí ke sportu
Na jednání Komise pro školství a sport Asociace krajů ČR s  ministrem Robertem Plagou jsem již 19. 1. jako jediný zástupce apelovala na povolení sportování dětí, alespoň u bezkontaktních forem tréninků. Rovněž jsem žádala pana ministra o povolení prezenční individuální výuky hudebního nástroje v Základních uměleckých školách ve formě výuky „jeden žák – jeden učitel“ při zachování hygienických nařízení (rouška, odstup, dezinfekce). Všechny tyto apely bohužel ze strany ministra nebyly v dané době vyslyšeny, neboť prioritou bylo řešení návratu žáků do škol. Problematiku absence sportování dětí a s tím související absence návyků, sociálních kontaktů řeším také s odborníky.  Bohužel v aktuálním  usnesení o  přijetí krizového opatření (prodloužení nouzového stavu do 28.2.2021) nenacházím pro sportování dětí žádné uvolnění, proto budu prostřednictvím hejtmana, Asociace krajů ČR a poslanců  apelovat na vládu, aby urychleně změnila svůj přístup ke sportování dětí i k výuce za ZUŠkách. Nejsou to  „koníčky“ nebo „rekreační aktivita“, ale jeden z klíčových nástrojů pro rozvoj duševního i tělesného zdraví našich dětí. 
Iniciativu pana Hamšíka velmi ráda podpořím a nabízím veškerou pomoc při prosazení umožnění návratu dětí ke sportu. Věřím, že společným tlakem, jak politickým, tak ze strany trenérů, rodičů i všech dalších, dosáhneme zrušení zákazu sportování dětí. 

![zuzana fiserova dopis](posts/zuzka-dopis-plagovi.jpg)

Celý dopis ministru Plagovi si můžete přečíst [zde](posts/dopis-plaga.pdf).

Zuzana Fišerová, radní pro školství Zlínského kraje
