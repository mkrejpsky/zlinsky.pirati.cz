---
layout: post
category: CLANKY
title: 'Poslanecké okénko: Dubnová Sněmovna očima Františka Elfmarka'
date: 2021-04-30
author: František Elfmark
authorId: frantisek.elfmark
image: posts/franta_zewlakk.jpg
tags: 
- frantisek-elfmark
- zlinsky-kraj
- snemovna
important: true
---

Přečtěte si, co nového se událo za poslední měsíc v Poslanecké sněmovně očima našeho poslance a lídra pro sněmovní volby 2021 Františka Elfmarka.

# Ohlédnutí za dubnem
Tento měsíc se Poslanecká sněmovna zabývala nejen tématy souvisejícími s covidem, ale také se projednával například **návrh manželství pro všechny**, zřizovala se **komise k Bečvě**, řešil se **myslivecký zákon** a **invazní druhy**. Všemi také otřásla zjištění ohledně **výbuchů muničních skladů ve Vlachovicích - Vrběticích**. Také jsem spolupořádal **webinář na oběhové hospodářství a představení cirkularity v Pirátíně**.


## Životní prostředí

Jak by měla fungovat **obec, která to s oběhovým hospodářstvím myslí vážně?** Chytrá řešení odpadového hospodářství, motivace občanů ke třídění, vzdělávací akce, odpovědné zadávání veřejných zakázek. To vše a mnohé další jsou témata, která jsme probírali spolu s mými pirátskými kolegy [Martinem Šmídou](https://olomoucky.pirati.cz/lide/martin-smida/) a Betty Crhovou na webináři s názvem **Pirátín - cirkulární obec**. Model ideálně fungující obce jsme totiž nazvali Pirátín a na návštěvu se do něj budete moci zajít podívat již brzy - alespoň na webu **[piratin.cz](http://piratin.cz/)**. Více se dočtete v článku **[Jak funguje cirkulární obec? Jednu takovou jsme virtuálně založili, jmenuje se Pirátín a odpad v ní je surovinou!](https://www.frantisekelfmark.cz/jak-funguje-cirkularni-obec-jednu-takovou-jsme-virtualne-zalozili-jmenuje-se-piratin-a-odpad-v-ni-je-surovinou/)**. V Pirátíně obyvatelé svědomitě třídí také třeba baterie a elektrozařízení, neboť vědí, jaké problémy mohou způsobit ve směsném odpadu, a co se z nich dá recyklovat. 

Na téma **třídění a recyklace baterií** jsem se zaměřil na blogu v dalším dílu **[seriálu o recyklaci](https://www.frantisekelfmark.cz/baterie-nepatri-do-kose-bohuzel-tam-stale-koncivaji-6/)**. Samozřejmostí by pro nás všechny také mělo být **odpovědné zacházení s textilem** - výroba oblečení je ve většině případů velmi nešetrná k životnímu prostředí a móda je dnes tak rychlá, že každý z nás vyhodí průměrně více než 10 kg oblečení ročně. Textil se navíc téměř nedá recyklovat pro výrobu dalšího textilu. Snad alespoň v této oblasti se však blýská na lepší časy, neboť na metodách recyklace textilu nyní pracují například rakouští vědci, kteří vymysleli metodu na separaci umělých vláken z bavlněného textilu. Na tuto problematiku jsem upozornil v článku **[Chystáte se na jarní úklid? Pojměte ho cirkulárně!](https://www.frantisekelfmark.cz/chystate-se-na-jarni-uklid-pojmete-ho-cirkularne/)**.

V dubnu také tradičně proběhl **[Den Země](https://www.frantisekelfmark.cz/oslavme-nasi-planetu/)**, který jsem oslavil zejména prací na zahradě a snahou udělat své okolí o něco hezčí. 

Ministerstvo životního prostředí na začátku měsíce informovalo, že byla vydána nová vyhláška a tedy konečně **[dojde k vyplácení škod](https://www.frantisekelfmark.cz/novinky-ohledne-vlku/)** způsobených zvláště chráněnými živočichy, které v sobě bude zahrnovat i vedlejší náklady - např. na kafilerii nebo na veterináře pro zraněná zvířata. To považuji za další krok, který může **zmírnit negativní postoje ke zvláště chráněným živočichům, zejména k vlkům**. Nejdůležitější je samozřejmě prevence, a proto kvituji, že výzva OPŽP by v příštím období měla být dosažitelná i pro drobnější chovatele.  

Pokračování měla v dubnu i sága s názvem **Bečva**. K mému překvapení nakonec skutečně došlo ke hlasování o **[zřízení vyšetřovací komise](https://www.frantisekelfmark.cz/ve-snemovne-byla-zrizena-vysetrovaci-komise-k-havarii-na-rece-becve/)** k zářijové havárii na řece, které dopadlo úspěšně. Do komise se za náš poslanecký klub budu hlásit a věřím, že práce komise pomůže objasnit, zda byl postup zapojených orgánů efektivní, jak probíhalo bezprostřední šetření na místě či zda nedošlo k pochybení některých orgánů. 

Na Výboru pro životní prostředí jsme probírali novely **Zákona o myslivosti a o invazních druzích**. Rizikové návrhy poslance Kotta (ANO), které znamenaly ohrožení chráněných druhů a možnost nekontrolovaného kácení dřevin, naštěstí podpořeny nebyly. Já jsem samozřejmě hlasoval proti. Výbor pro životní prostředí podpořil také některé pirátské návrhy, například **zlepšení podmínek pro lišky držené v zajetí**. Zákaz norování liščat bohužel podpořen nebyl.

Nezanedbávali jsme ani **práci v rezortních týmech a pracovních skupinách**. Vzhledem k tomu, že implementační zákon evropské směrnice o **omezení jednorázových plastů** by měl co nevidět jít do prvního čtení, sešel jsem se se zástupci společností, jichž se směrnice dotkne a probírali jsme naše **náhledy na český zákon**. Sešli jsme se i se zástupci Pirátů v krajích a probírali situaci ohledně plánovaných zařízení na energetické využití odpadu. Kromě toho pracujeme v týmu kolegyně [Dany Balcarové](https://www.pirati.cz/lide/dana-balcarova/) na tom, jak **zlepšit podmínky pro hospodářská zvířata, převážená na dlouhé vzdálenosti**. Finišujeme také práci na programu do sněmovních voleb, kde navrhuji především zavádění opatření pro funkční oběhové hospodářství.


## Co se událo?

**Víte, jak se zbavit zbytků léčiv v povrchových vodách?** Antibiotika, hormony a metabolity těchto látek mohou být velmi nebezpečné (nejen) pro vodní organismy. Běžné čistírny odpadních vod tyto mikropolutanty bohužel nezachytí, a ty se tak dostávají do našich toků. **[Státní fond životního prostředí přispěje na hledání řešení](https://www.frantisekelfmark.cz/jak-se-zbavit-zbytku-leciv-v-povrchovych-vodach-sfzp-prispeje-na-hledani-reseni/)**.

Na půdě Senátu se řešila **Petice za klima**, která požaduje po vládě **přechod na klimaticky neutrální hospodářství do roku 2050**. Tento cíl podporuji, a proto jsem zajistil projednání petice na únorovém Výboru pro životní prostředí a na jejím základě také **[prosadil usnesení](https://www.frantisekelfmark.cz/pirati-zavazali-ministerstva-zivotniho-prostredi-a-obchodu-k-prepracovani-strategii-aby-smerovaly-k-dosazeni-klimaticke-neutrality-2050/)**.


## Inspirační a komunikační zdroje

**Chcete vědět, co se ve vašem okolí děje?** Co nového nám přinesl měsíc duben? Chcete se inspirovat? Sérii zajímavých článků, například v týdnu od **[12. 4. - 18. 4. 2021](https://www.frantisekelfmark.cz/tydenni-inspirace-clanku-12-4-18-4-2021/)**, které mne zaujaly, a to nejen z oblasti životního prostředí, ale také z oběhového hospodářství, týden co týden vkládám na svůj **[blog](https://www.frantisekelfmark.cz/)**. Jsou přehledně rozdělené do jednotlivých bloků.

Každé pondělí od 9:30 do 10:00 hodin mám vyhrazenou **on-line půl hodinku** na komunikační platformě [Jitsi](https://meet.jit.si/kancelarelfmark), kde vítám dotazy či podněty Pirátů z celého Zlínského kraje. 

Můžete mě sledovat na mé politické **[Facebookové stránce](https://www.facebook.com/FrantisekElfmark.DiS/)**, a rovněž na **[mém blogu](https://www.frantisekelfmark.cz/)**. Pokud se přihlásíte k odběru mého newsletteru, nic Vám již neuteče a všechny aktuální zprávy k Vám přiletí na e-mail. Pirátské novinky můžete sledovat také na webových stránkách **[www.pirati.cz](https://www.pirati.cz/)** a **[www.piratskelisty.cz](https://www.piratskelisty.cz/)**.

Hezké dny!

**František Elfmark**

